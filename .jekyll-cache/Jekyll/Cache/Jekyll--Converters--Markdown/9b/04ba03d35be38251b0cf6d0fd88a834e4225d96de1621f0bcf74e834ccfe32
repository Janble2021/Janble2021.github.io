I"G<p>Sommaren 2012 går till historien som en relativt tråkig säsong vädermässigt vilket å andra sidan brukar betyda att det blåser friskt. Huvudnumret på semestern detta år var att ta oss upp till Torekov och sedan åka buss oss till stugan på landet och fira midsommar där. Rutten gick via Hornbaeck och Mölle. Båten fick ligga tre nätter i Torekov över midsommarhelgen. Skapligt soligt men svalt väder fram till midsommarafton som blev regnig. Daniel bestämde sig för att stanna med farmor och jag och Karin gav oss hemåt på egen hand. I lätt duggregn och med en till en början lätt bris närmade vi oss Kullaberg med fulla ställ. Total scenförändring inträdde när vi lämnade Skälderviken och kom ut i hård vind och sjö. Vi fick snabbt reva genuan och lufta storen. En kryss mot Råå kändes inte tilltalande utan vi gick in till Mölle igen istället. Jadå, där blev vi inblåsta i kuling och det är inte kul att ligga i den hamnen när vågorna trycker sig in från nordväst. Efter frukost bestämde vi att tillbringa natten på Hotell Kullaberg istället. Vi fick bästa sviten med balkong för halva priset! Med sjöställ på tog vi en blåsig vandring ut på Kullaberg med mysig fika i Ransvik. På kvällen en härlig middag för att sedan törna in i den fina himmelssängen. Nästa dag väntade vi länge på att vinden skulle lägga sig tillräcklig för att vi skulle våga oss ut ut hamnen med vår trötta dieselmotor. Sen gick det undan med två rev i storen och ett i genuan för halvvind vridande mot bidevind i två meters dyningar från Kattegatt.</p>
:ET